
Sent. Parz. / Ord. Nr. 1160/2007
  
REPUBBLICA ITALIANA
  
IN NOME DEL POPOLO ITALIANO
  
LA CORTE DEI CONTI
  
Sezione giurisdizionale per la Regione Lazio, composta dai seguenti magistrati:  
Dott. Furio Pasqualucci Presidente  
Dott. Piergiorgio Della Ventura Consigliere relatore  
Dott. Luigi Impeciati Consigliere  
ha pronunciato la seguente  
S E N T E N Z A P A R Z I A L E
  
E C O N T E S T U A L E O R D I N A N Z A
  
nel giudizio di responsabilità ad istanza del Procuratore regionale nei confronti dei sigg.ri:  
1) Salvatore LOCCI, nato a Serdiana (CA) il 16 febbraio 1925, elettivamente domiciliato in Roma, via Bruxelles n. 59, presso gli avv.ti Giorgio Robiony e Manfredo Fiormonti, che lo rappresentano e lo difendono;  
2) Riccardo MALPICA, nato a Napoli il 10 agosto 1931 ed elettivamente domiciliato in Roma, via Crescenzio n. 97, presso lo studio degli avv.ti Claudio di Pietropaolo e Renato Mariani, che lo rappresentano e lo difendono.  
Visto l'atto introduttivo, iscritto al numero 47009/R (ex 985/R) del registro di segreteria e gli altri atti e documenti del giudizio;  
Uditi nella pubblica udienza del giorno 20 novembre 2006 il relatore, consigliere Piergiorgio Della Ventura, il P.M. rappresentato in udienza dal vice Procuratore generale dr. Marco Smiroldo, nonché gli avv.ti Giorgio Robiony per gli eredi del sig. Locci e Claudio di Pietropaolo in difesa del sig. Malpica;  
Ritenuto in  
F A T T O  
Con ricorso depositato il 25 marzo 1998, il Procuratore regionale per il Lazio chiedeva che fosse autorizzato il sequestro conservativo nei confronti dei signori Salvatore Locci e Riccardo Malpica, fino alla concorrenza della somma di lire 2.000.000.000, di quanto agli stessi dovuto dalle rispettive amministrazioni di appartenenza, ovvero di quanto loro dovuto a titolo di trattamento pensionistico, nell'uno e nell'altro caso nei limiti di legge e, nei confronti del solo Locci, di vari beni mobili e immobili.  
Il Presidente della Sezione, con decreto del 30 marzo 1998, autorizzava il suddetto sequestro conservativo; all'udienza di comparizione del giorno 8 maggio 1998, il Giudice designato confermava la misura cautelare (ordinanza n. 153/98/R).  
Con successivo atto di citazione in data 23 giugno 1998, il Procuratore regionale ha chiamato in giudizio innanzi a questa Sezione i medesimi sigg.ri Locci e Malpica.  
= =
  
I fatti su cui e' basato l'atto introduttivo si inseriscono nella vicenda relativa alle gravi illiceità commesse nella gestione dei fondi per spese riservate, assegnati a impiegati dal SISDE nel periodo in cui direttore del servizio è stato il Prefetto Malpica; illiceità in relazione alle quali sono stati instaurati più processi, sia in sede penale che in sede contabile.  
Il primo di tali processi, celebrato nei confronti di Riccardo Malpica, Maurizio Broccoletti, Michele Finocchi, Gerardo Di Pasquale, Rosa Maria Sorrentino, Antonio Galati e Matilde Martucci, portava alla formulazione nei loro confronti di addebiti per oltre 63 miliardi di lire.  
= =
  
Le indagini penali erano state peraltro condotte anche nei confronti di Sig. Salvatore Locci, ex sottufficiale della Polizia di Stato, coadiutore del Timpano (ma anche del Galati, successivamente), ed era stato accertato un quadro di movimentazioni finanziarie, economiche ed immobiliari del tutto incompatibili con i redditi che questi avrebbero dovuto percepire in relazione alla posizione ricoperta nel SISDE.  
In conseguenza, la Procura della Repubblica, con atto del 9 ottobre 1995, chiedeva il rinvio a giudizio del Locci per concorso nel reato di cui all'art. 314 cod. penale con Ugo Timpano e Antonio Galati, per essersi appropriato di fondi di servizio per un ammontare di circa lire 1.800.000.000. Il rinvio a giudizio era disposto con decreto dell'8 ottobre 1996 ed il relativo processo veniva incardinato avanti alla Sezione VIII^ penale del Tribunale di Roma.  
==
  
Per quanto riguarda gli addebiti nella presente sede contabile, ritiene il Procuratore regionale che i comportamenti materiali tenuti dal Locci nel periodo dal marzo 1987 al dicembre 1991 e le imponenti movimentazioni finanziarie in titoli e obbligazioni, nonché acquisti immobiliari (debitamente richiamati), renda verosimile l'entità del danno subito dall'erario e chiara l'appropriazione dei fondi SISDE da parte dello stesso dipendente del servizio. A questa si collega poi - sempre secondo il PM - la responsabilità del Malpica al quale, in quanto direttore, era affidata direttamente la gestione di tali fondi riservati: ambedue questi soggetti avevano la materiale disponibilità di ingenti somme di denaro contante di proprietà pubblica.  
Pertanto, essi sono stati chiamati dalla Procura attrice, a titolo di responsabilità contabile ex art. 74 e segg. della legge di contabilità generale dello Stato, a risarcire l'Erario, in via solidale, della somma di lire 2 miliardi (pari a euro 1.032.913,80), da rivalutare.  
= =
  
Si sono costituiti ambedue i soggetti convenuti a mezzo di distinti difensori.  
In particolare, per il sig. Malpica, gli avv. Claudio di Pietropaolo e Renato Mariani hanno preliminarmente contestato che sia ipotizzabile a carico del loro assistito la responsabilità contabile, legata alla presentazione di un conto nella specie escluso per legge; ma neppure sarebbe configurabile alcuna responsabilità amministrativa, atteso che il Prefetto Malpica è estraneo alle vicende penali che hanno portato alla incriminazione del Locci. I difensori osservano che non può essere elevato alcun addebito contro il Malpica nella considerazione che il Locci avrebbe realizzato le sottrazioni anche per il tramite del Malpica responsabile ex lege dei fondi riservati: la responsabilità del funzionario è personale e il loro assistito mai si è appropriato di beni del SISDE, come è stato accertato in sede penale, dove egli è stato sciolto dall'accusa di peculato. Ne risulta provato il dolo o la colpa grave.  
Per il sig. Locci, gli avv. Manfredo Fiormonti e Giorgio Robiony hanno osservato che la tesi accusatoria in sede penale si è basata sulle sole dichiarazioni del Timpano, che aveva affermato che somme inferiori a quelle percepite da lui erano erogate (lire 1.500.000 mensili) anche al Locci a titolo di premio; dichiarazioni da cui erano conseguite verifiche sul conto corrente acceso dal Locci presso lo sportello BNL del Ministero dell'Interno, con movimentazioni per un ammontare complessivo di lire 1.836.000.000. Da ciò sarebbe nata una presunzione definita apodittica e acritica dai difensori, che ne rilevano l'inammissibilità e la contrarietà a principi di legalità.  
Nello specifico, sostiene la difesa del convenuto che il Locci era riuscito ad accumulare una piccola fortuna sia come sottufficiale di P.S. (missioni presso il Centro di Accoglienza dei profughi e dei rifugiati di Farfa, in cui risparmiava su vitto e alloggio anche perché la famiglia dimorava a Farfa), sia come cassiere al Ministero dell'interno (incentivazioni e gratifiche), sia per gli arretrati della pensione di invalidità della moglie, sia per aver prestato a colleghi, parenti e amici notevoli importi di denaro a tassi inferiori di un punto a quelli bancari. Per cui, quando egli è entrato al SISDE, già possedeva diverse centinaia di milioni di lire, che spiegherebbero le movimentazioni rilevate in quegli anni.  
Diversamente dalle dichiarazioni rese dal Timpano, il sig. Locci in servizio ha ricevuto 18 milioni l'anno e, quindi, in tutto 70 milioni: per cui è incomprensibile la deduzione del Procuratore Regionale che egli avesse sottratto ben due miliardi. Discende al più, dalla percezione di dette somme quali premi, la loro irripetibilità.  
= =
  
Il giudizio veniva riunito con quelli di cui ai nn. 37/R e 143/R, relativi a vicende connesse e riguardanti le persone prima indicate e perveniva, unitamente a questi ultimi, all'udienza del 21 dicembre 1998.  
Con sentenza n. 1 del 3 gennaio 2000, questa Sezione giurisdizionale, definitivamente pronunziandosi in ordine alle vertenze nn. 37/R e 143/R, condannava i convenuti in giudizio secondo quanto appresso indicato:  
1. Riccardo Malpica: condanna a L. 7.800.000.000 in via sussidiaria + 1.500.000.000 in solido con altri + 1.200.000.000 in solido con altri + 1.124.000.000 in via sussidiaria + 5.000.000.000 in proprio + spese processuali;  
2. Maurizio Broccoletti: condanna a L. 22.811.000.000 + 5.400.000.000 + spese processuali;  
3. Michele Finocchi: condanna a L. 12.620.000.000 + 160.000.000 + 4.000.000.000 + spese processuali;  
4. Gerardo De Pasquale: condanna a L. 15.491.000.000 + 100.000.000 + 1.500.000.000 in solido con altri + 4.700.000.000+spese processuali;  
5. Antonio Galati: condanna a L. 2.471.000.000 + 800.000.000 + spese processuali;  
6. Rosa M. Sorrentino: condanna a L. 2.981.000.000 + 800.000.000 + spese processuali;  
7. Matilde Martucci: condanna a L. 2.324.000.000 + 550.000.000 + spese processuali;  
8. Ugo Timpano: condanna a L. 7.800.000.000 + 1.750.000.000 + spese processuali.  
La I Sezione centrale d'appello, pronunziandosi con sentenza n. 331 del 14.11.2000 sugli appelli proposti dai soggetti condannati in prime cure da questa Sezione, sostanzialmente confermava le statuizioni dell'impugnata sentenza n. 1/2000, che è dunque passata in giudicato.  
Per quel che riguarda invece il presente giudizio n. 985/R, sempre la citata sentenza n. 1/2000 di questo Giudice ne disponeva la separazione dagli altri due (dispositivo sub a, pag. 425). Il giudizio riprendeva quindi il suo corso autonomo.  
= =
  
Alla pubblica udienza del 21.12.1998, veniva emessa ordinanza istruttoria n. 9/2000, con la quale era disposto l'esperimento di alcuni incombenti istruttori presso il competente Giudice penale, al fine di acquisire varia documentazione. In particolare, si rilevava nell'ordinanza:  
 che gli addebiti nei confronti del Locci, relativamente alla gestione delle spese riservate del SISDE, erano legati alle dichiarazione di altro imputato nel procedimento penale (sig. Timpano);  
 che peraltro era all'epoca ancora in corso, nei confronti del Locci, un processo penale per i medesimi fatti oggetto dell'attenzione di questa Corte dei conti sotto il profilo della responsabilità amministrativa;  
 che il Malpica eccepiva la sua completa estraneità alle vicende penali che avevano interessato i sigg.ri Locci e Timpano.  
Alla luce di quanto sopra, il Collegio disponeva pertanto che venissero acquisiti, presso la Sezione VII penale del Tribunale ordinario, tutti gli elementi necessari a chiarire le circostanze innanzi precisate, ed in particolare copia dei provvedimenti adottati dai magistrati penali; copia dei verbali dei dibattimenti, di interrogatorio e di sommarie informazioni; eventuali atti peritali; etc..  
Per lo svolgimento della su detta attività istruttoria veniva delegato il Giudice relatore, il quale provvedeva ad acquisire varia documentazione dell'istruttoria penale.  
= =
  
All'udienza del giorno 11 ottobre 2004 il Collegio - constatato che il Presidente della Sezione VIII^ penale del Tribunale, con nota in data 7.5.2002 aveva fatto presente che non era possibile inviare alcuna ulteriore documentazione, essendo ancora in corso il relativo processo e la Stessa Avvocatura generale dello Stato aveva fatto presente, con nota del 7.10.2004, che per la discussione del processo penale era stata fissata l'udienza del 27.10.2004 innanzi alla predetta VIII^ Sezione del Tribunale di Roma - emetteva ordinanza n. 823/2004/R, con la quale veniva delegato il relatore ad acquisire, presso il Giudice penale, l'Avvocature Erariale e le amministrazioni interessate, tutta la documentazione ritenuta utile alla definizione del presente giudizio contabile: in particolar modo, copie dei provvedimenti assunti in sede penale nei confronti dei su detti sigg.ri Malpica e Locci, ovvero di altre persone imputate per vicende connesse, nonché copia della relativa documentazione istruttoria o, quanto meno, di quella attinente ai profili gestionali e contabili o, comunque, utile alla definizione della posizione dei convenuti Il medesimo relatore era delegato ad assumere tutti i provvedimenti ritenuti necessari per l'acquisizione della documentazione di cui innanzi.  
Nel contempo, erano confermate le statuizioni di cui alla precedente ordinanza n. 9/2000, relative alla gestione dei sequestri conservativi eseguiti nell'ambito del presente giudizio, e di cui al decreto del Presidente della Sezione in data 30 marzo 1998 e all'ordinanza n. 153 del 10 giugno 1998.  
Con nota del 27.10.2004, l'avv. Robiony comunicava la morte del sig. Salvatore Locci, avvenuta il 12.10.2004.  
La Procura regionale, con atto del 3.3.2005, riassumeva il giudizio nei confronti delle eredi, sigg.re Marfisia Pines, Miriam Oliva e Stefania Locci, ai sensi dell'art. 1, comma 1, L. n. 20/1994. Le predette si costituivano in giudizio con memoria del 13.11.2006, respingendo gli addebiti; in subordine, chiedevano che l'eventuale condanna fosse limitata alle somme indebitamente percepite dal dante causa a titolo di gratifiche mensili, elargite dall'allora direttore del Servizio.  
Con note del 15.11.2004 e del 17.11.2006, l'Avvocatura generale dello Stato comunicava l'esito del giudizio penale nei confronti dei due attuali convenuti, trasmettendo altresì copia della relativa sentenza e di alcuni atti istruttori.  
= =
  
All'udienza dibattimentale odierna, tanto il PM che i rappresentanti dei convenuti, hanno ribadito le rispettive posizioni, innanzi illustrate. In particolare, l'avv. Di Pietropaolo per il sig. Malpica ha chiesto l'assoluzione del proprio assistito, non essendo stato dimostrato alcun fatto materiale a suo carico; in subordine, chiede che la sua responsabilit� sia affermata solo in via sussidiaria. L'avv. Robiony, per gli eredi del sig. Locci ha eccepito in via pregiudiziale la nullità dell'atto di riassunzione, che non evidenzia la specifica posizione degli eredi (i quali non sanno perché vengono evocati in giudizio e a che titolo); nel merito, ha poi chiesto l'assoluzione: non � stata ai dimostrata alcuna appropriazione indebita da parte del Locci, i cui movimenti bancari erano dimostrabili con i proventi delle missioni presso il Centro di Accoglienza dei profughi e dei rifugiati di Farfa, in cui risparmiava su vitto e alloggio, come pure con l'attività di cassiere al Ministero dell'interno (incentivazioni e gratifiche) e con gli arretrati della pensione di invalidità della moglie. In subordine, ritiene necessaria un'ulteriore attività istruttoria, non essendo chiari né dimostrati fatti per i quali è causa.  
Considerato in  
D I R I T T O
  
1. In via pregiudiziale, occorre esaminare l'eccezione di nullità dell'atto di riassunzione e della precedente citazione, formulata dagli eredi del convenuto sig. Locci, nel frattempo deceduto, in considerazione della - ritenuta - eccessiva genericità ed indeterminatezza dell'atto stesso, il quale non evidenzia la specifica posizione degli eredi.  
1.1. L'eccezione è priva di pregio e va respinta.  
In proposito, va evidenziato in primo luogo come tale lamentata carenza espositiva dell'atto di riassunzione sia in realtà solo apparente, giacché tale nota integrativa del PM non fa altro che estendere, ai soggetti citati ex novo quali eredi dell'originario convenuto, gli addebiti di cui alla citazione originaria, ai sensi dell'art. 1, c. 1, L. n. 20/1994 (senza alcuna specifica necessità, contrariamente all'assunto difensivo, di evidenziare una loro particolare posizione nella vicenda stessa).  
In ogni caso, e sotto altro profilo, va poi evidenziato come la costante giurisprudenza di questo Giudice abbia chiarito che l'atto di citazione � strumento processuale che, per assolvere alla duplice funzione di vocatio in ius e di editio actionis, deve contenere gli elementi necessari per consentire al giudice di pervenire alla richiesta pronuncia; e, pertanto, se risultano chiaramente esposti i fatti in conseguenza dei quali viene ravvisata la sussistenza del danno erariale e sono altresì indicati i titoli sui quali è fondata la domanda di risarcimento, l'omessa (eventuale) specificazione delle singole responsabilità non può assurgere a vizio di nullità. In altri termini, la fattispecie della assoluta incertezza in ordine all'oggetto della domanda (di cui all'art. 164, comma 4, c.p.c.), cui la legge riconnette la nullità della citazione (o, nel caso, della riassunzione), con conseguente inammissibilità della domanda attrice, potrebbe verificarsi solo qualora mancassero del tutto le conclusioni in ordine all'oggetto della domanda, o quando alcune delle indicazioni fornite fossero contraddittorie o insufficienti, tanto da non consentire di dedurre, secondo il libero apprezzamento del giudice, l'elemento della domanda attrice richiesto dalla legge (Corte dei conti, Sezione giurisdizionale Molise, n. 118 del 27.9.2004; cfr. poi, nello stesso senso, tra le tante, Sezione Sardegna, n. 305 del 28.7.1994; Sezione Toscana, n. 630 dell'11.4.2000; Sezione Calabria, n. 1134 del 22.11.2001). Circostanza che, a tutta evidenza, non si verifica nel caso di specie, nel quale viceversa sono del tutto chiari petitum e causa petendi.  
2. Ciò posto in via pregiudiziale, per quel che invece riguarda il merito, questa Sezione è dell'avviso che la vertenza in esame non possa essere definita allo stato degli atti, occorrendo in proposito un'ulteriore attività istruttoria (come del resto ipotizzato anche dalla difesa degli eredi Locci).  
2.1. A tale proposito, va ricordato che I fatti su cui è basata l'ipotesi accusatoria si inseriscono nella vicenda relativa alle gravi illiceità commesse nella gestione dei fondi per spese riservate, assegnati a impiegati dal SISDE nel periodo in cui direttore del servizio era il Prefetto Malpica.  
Si ricorda, ancora, che con le precedenti ordinanze n. 9/2000 e n. 823/2004 questo Giudice disponeva l'acquisizione, presso il Giudice penale, l'Avvocatura Erariale e le amministrazioni interessate, di tutta la documentazione ritenuta utile alla definizione del presente giudizio contabile.  
Tuttavia, con nota in data 7.5.2002 il Presidente della Sezione VIII^ penale del Tribunale faceva presente che, essendo ancora in corso il giudizio, non era possibile inviare alcuna documentazione ulteriore a quella in precedenza già acquisita.  
Da parte sua, l'Avvocatura generale dello Stato, con note del 15.11.2004 e del 17.11.2006, comunicava l'esito del giudizio penale nei confronti dei due convenuti, trasmettendo altresì copia della relativa sentenza e di alcuni atti istruttori.  
2.2. Orbene, come chiarito innanzi, vi sono sufficienti elementi che lasciano presumere una non infondatezza della prospettazione accusatoria, in ordine ai fatti per i quali è causa: elementi che già a suo tempo giustificarono l'adozione di misure cautelari a carico dei convenuti, successivamente confermate e tuttora in essere.  
La stessa lettura della sentenza n. 25720 del 23.2.2005 del tribunale penale di Roma, Sez. VIII^, di recente trasmessa dall'Avvocatura erariale, evidenzia chiaramente che le prove acquisite in contraddittorio consentono di pervenire ad un giudizio di affermazione della positiva sussistenza di fatti di reato a carico di entrambi gli imputati, pur non autorizzando la condanna di alcuno di essi, per intervenuta prescrizione (Malpica) e per morte del reo (Locci). Più precisamente, dalle motivazioni emerge con evidenza (pagg. 5 e segg.) il meccanismo che consente le condotte criminose in danno del SISDE (cioè un'anomala gestione dei fondi di assestamento, aumentati a dismisura), come pure la parte avuta dal pref. Malpica e dal defunto sig. Locci.  
2.3. Pur tuttavia, sotto altro profilo, occorre rilevare che, ai sensi dell'art. 651 c.p.p., solamente la sentenza penale irrevocabile di condanna pronunciata in seguito a dibattimento ha efficacia di giudicato quanto all'accertamento della sussistenza del fatto, della sua illiceità penale e all'affermazione che l'imputato lo ha commesso, nel giudizio civile o amministrativo per le restituzioni e il risarcimento del danno; pertanto, ritiene questo Giudice di non poter ritenere sufficienti per una pronunzia definitiva, allo stato degli atti, le sole affermazioni contenute nella su detta sentenza penale, in quanto priva dei requisiti di cui all'art. 651, cit..  
Occorre, allora, disporre di idonee fonti di prova delle tesi accusatorie della Procura regionale.  
Le su dette fonti, che consistono con ogni probabilità nel materiale istruttorio e negli atti del parallelo processo penale (e delle quali sinora non è stato possibile disporre, a causa appunto della pendenza del processo medesimo, come comunicato dalla lettera del Presidente, prima ricordata) dovranno essere acquisite a cura dell'Organo requirente, cui spetta l'onere probatorio.  
2.4. Conclusivamente, occorre sospendere il giudizio perché il predetto Requirente provveda ad acquisire, presso il Giudice penale, l'Avvocatura generale dello Stato e le amministrazioni interessate, tutta la documentazione di cui innanzi, o comunque quella ritenuta necessaria per la definizione del giudizio.  
P. Q. M.  
La Corte dei conti - Sezione giurisdizionale per la regione Lazio, parzialmente pronunziando:  
1. rigetta l'eccezione di nullità dell'atto di riassunzione, proposta dagli eredi del sig. Locci;  
2. dispone - visti gli artt. 14,15 e 26 del r.d. 13 agosto 1933, n.1038; l'art.16, terzo comma del d.l.15 novembre 1991, n.152, convertito dalla legge 12 luglio 1991, n.203; il d.l.15 novembre 1993, n.453 convertito dalla legge 14 gennaio 1994, n.19, nonché gli artt.134 e 279 cod.proc.civ. - gli incombenti istruttori specificati al punto 2 e segg. di parte motiva;  
3. conferma, nel contempo, le statuizioni di cui alla precedente ordinanza n. 9/2000, relative alla gestione dei sequestri conservativi eseguiti nell'ambito del presente giudizio, e di cui al decreto del Presidente della Sezione in data 30 marzo 1998 e all'ordinanza n. 153 del 10 giugno 1998.  
Il presente provvedimento sarà inviato in comunicazione al Procuratore regionale e notificato alle parti convenute.  
La prosecuzione del giudizio avverr� a cura della parte più diligente.  
Spese al definitivo.  
Cosi deciso in Roma, nella camera di consiglio del giorno 20 novembre 2006.  
L'ESTENSORE  
(Piergiorgio Della Ventura)  
IL PRESIDENTE  
(Furio Pasqualucci)  
 Depositata in Segreteria  
 il 20/08/2007  
 Il Direttore di segreteria  
 Dott.ssa Mirella FREDA  
 
     